# **Зародження світу і міфологія**

**На початку не було нічого. Але першим з'явився Вогонь — його називають Першим Спалахом.**

Із цього Першого Спалаху народився **Ельдр Найсвітліший**, найстарший серед усіх, творець усього сущого.  
Він прагнув створити землю, але не міг відшукати у творінні балансу.

Поки він розмірковував, із його голови відокремився **Орд Наймудріший, Хранитель Забутого, Той, Хто Веде через Темряву, Коваль Розуму** — перший син, уособлення того, чого бракувало Батькові. Орд був іншим, протилежним, і саме ця різниця дала їм змогу разом почати творити світ.

**Святий Вогонь** створив сонце, щоб зігрівати землю ззовні, а своє серце віддав, зробивши його центром світу. Навколо нього утворилася тверда, непробивна оболонка, яку потім обвили життєдайною корою — землею, на якій ми живемо.

Орд створив воду, яка наповнила світ океанами, морями, озерами та річками. Вода стала першою ланкою до народження життя і водночас охолодженням серця **Ельдра Найсвітлішого**.

Та Орд розумів: у цій порожнечі життя не зародиться. Тож за допомогою своєї мудрості він створив доньку — **Хвільд Милостиву**, також знану як **Світлу Покровительку**, **Тиху Провідницю** і **Смерть**. Хвільд створила повітря, яким огорнула землю, і підняла місяць, щоб освітити темряву ночі та принести рівновагу у світло і тінь. З її діянням світ отримав подих життя. Але вона побачила й інший його бік — неминучість завершення.

І тому Хвільд створила **Останню Путь** — **прихований вимір**, де мають спочити душі після смерті. Вона розділила цей вимір на чотири шляхи, і кожна душа, залежно від того, **як і чому вона померла**, ставала тим, що називають **нарою**. Це слово означає _той, хто залишив шлях життя_.

**Нари** бувають чотирьох видів:

- **Вільні** — ті, хто прийняв свою смерть і пішов без жалю. Серед тварин майже всі стають Вільними. Серед людей — рідко. Вони знаходять спокій і весело бенкетують у потойбіччі у світлі Хвільд.
- **Мстиві** — душі, що померли від зради, насильства чи знищені несправедливо. Вони шукають відплати, не можуть відпустити земне. Часто повертаються у світ живих, щоб знайти людину, якій можна помститися.
- **Блудні** — ті, хто не знає, що помер, або не може прийняти свою смерть. Вони блукають між світом живих і мертвих, часто з’являючись у снах або мареннях.
- **Зневірені** — душі, які втратили сенс ще до смерті: самогубці, ті, кого зламала туга чи байдужість. Вони занурюються у безмовність і тінь, де навіть Хвільд не завжди може їх знайти.

Поки Орд замислювався над народженням істот, **Ельдр Великий Вогонь** відділив ще одного сина — **Фйора Життєдайного, Сіяч Життя, Земний Подих, Батько Землі** . Фйор осипав землю ґрунтами, вдихнув у неї живу силу, і на землі почали проростати рослини. Так почалося перше життя.

Та попри всю красу й повноту створеного світу, у ньому ще не було головного — **розумного життя**, здатного дивуватися, вчитися, боротися й творити. І тоді старші боги зібралися разом — кожен із власним даром, кожен із власним задумом.

**Ельдр Найсвітліший**, як носій вогню буття, узяв жар зі свого серця і зліпив з нього перший вогонь душі. Цей вогонь став основою людського духу — палкого, непокірного й здатного світити навіть у пітьмі.

**Орд Наймудріший** вдихнув у цю душу розум і сумнів — здатність ставити запитання й шукати відповіді, творити добро, але й пізнавати біль.

**Фйор Життєдайний** узяв глину, просочену першими соками землі, і зліпив тіло, здатне витримувати голод і спеку, холод і працю. Так з’явилося **людство**.

Бачачи, що світ потребує ще більше граней, Орд створив ще трьох доньок: **Алету**, **Бірту** та **Мейн**.

**Алета Жнива** — середня сестра, втілення розуму, практичності й щедрості. Її сутність — у накопиченні та передачі знань, у підтримці життя через працю та розвиток. Вона першою з божественних істот зійшла до людей не як володарка, а як вчителька. Алета навчила людство орати землю, сіяти зерно, будувати домівки, варити їжу, зберігати тепло, збирати урожай і готуватися до зими. Вона дала людям ремесла, заклала основи громад, показала, як жити разом, об'єднуватися заради виживання. Її символ — серп і колос. Її ще кличуть **Першою Учителькою**, **Покровителькою Праці**, **Хранителькою Плодів** та **Голосом Мудрості**.

**Мейн або Чумна пані** — наймолодша з дочок, народжена з печалі й страждання, які Орд побачив у майбутньому світі. Вона принесла людству хвороби, знесилення та випробування духу. Однак разом із болем вона дала людям і дещо більше — витривалість, стійкість, жагу до виживання та гарт душі. Саме завдяки їй з’явилися цілителі, лікарі та ті, хто шукає зцілення. Її також називають — **Темна Цілителька** та **Тихий Мор**.

Та навіть після створення людини, мудрості, праці й страждання, **Святому Вогню** чогось бракувало. Світ був збалансованим, але статичним — мовчазно-мудрий, надто мирний. І коли **Ельдр Найсвітліший** поринув у думки, як зрушити світ із місця, з його вогню народився третій син — **Фрідур Несамовитий**, **Вершник Штурму**, **Вогонь Дії**.

Фрідур приніс у світ **конфлікт** і **поривання**, **шаблі**, **бунти** і **завоювання**. Він розпалив у душі людини жагу до **слави**, **героїзму**, **перемоги**. Саме завдяки йому з’явилися **царства**, **королі**, **завойовники**, **революціонери** і **поразки**, які шліфують характер. Він навчив людей не просто жити, а **боротися за місце у світі**.

Але його дар — не лише кров. Фрідур — покровитель **волі**. Там, де інші вагаються, він шепоче: _«Вставай. Іди. Пали. Завойовуй.»_  
Він надихає на **подвиг**, але також — на **безжальність**.  
Його голос звучить у гніві солдата, у крику вождя, у запалі поета, у першому кроці повстанця. Його постать — вершник на полум’яному коні, що несе бурю.

Разом із поривом дії Фрідур приніс у світ і **руйнацію**, **марнославство**, **невгамовну жагу, неспокій**. Та без нього душа лишається мовчазною — бо він навчив її **горіти**.
Його символ — меч, охоплений полум’ям, і колесо, що ніколи не зупиняється.

Коли **Ельдр Найсвітліший** завершив створення тіла й душі людства, світ був прекрасним, але мовчазним. Люди мали силу духу, розум, волю, але не мали засобу торкатися найглибших шарів буття. Вони не чули голосу вогню, не розуміли плачу дерев, не бачили, як пісня душі змінює хід часу.

**Орд Наймудріший** зіткав перший вузол **сейдру**. Він відокремив краплю власної душі й кинув її у серце людини, яка спала. І коли та людина прокинулася, вона вперше _прошепотіла ім’я вітру — і вітер відповів_. Вона вдарила в камінь — і той дав вогонь. Вона заспівала біля хворого — і той одужав.

Так у світ прийшов **сейдр** — **мова між душами**, **нитка, що пов’язує людину зі світом**, **танець, що перетворює реальність**.

**Бірта Всевидяча** — найстарша з трьох сестер, народжена з прагнення Орда до порядку й справедливості. Її очі здатні проникати крізь час і простір, бачити долю ще до її втілення. Бірта стала наглядачкою світу: вона слідкує, щоб усе існуюче мало свою мету, щоб кожен крок істоти мав наслідок, а кожне життя — сенс. Вона оберігала рівновагу, але не вагаючись могла порушити спокій, коли це служило вищій цілі. Під її керівництвом зупинялися війни, коли ті були марними, і починалися нові, коли ті були неминучими. Саме Бірта винесла вирок расі **йотунів**, передбачивши, що їхнє існування призведе до загибелі світу. Вона — **Око Правосуддя**, **Хранителька Долі**, **Та, Що Бачить Все**, і саме вона переплітає нитки буття у Плетиво Долі.

Світ був довершеним. Здавалося, ніщо не здатне зіпсувати його гармонію — усе йшло за **Плетивом Долі**, сплетеним Біртою Всевидючою. Але саме ця досконалість породила першу тріщину.

**Фрідур**, божество війни, конфлікту і пристрасті, закохався у смертну. Її звали **Астро** — дівчина з племені, яке мало вогняне волосся і полум’яні очі, немов нащадки самого Ельдра. Вона була вільна духом, рішуча й незалежна, і саме тому запалила серце Фрідура.

Їхній союз був заборонений — не через різницю між смертним і безсмертним, а тому, що Астро **не входила у Плетиво Долі**. Її життя не було передбачене Біртою, і сам факт її існування кидав виклик самій основі порядку.

Коли **Бірта** дізналася про їхнє кохання, вона прийняла страшне рішення: **вбити Астро**, щоб зберегти тяглість Плетива. Вона вважала, що краще знищити одну нитку, ніж дати їй сплутати все полотно.

Фрідур оскаженів. Його душу роздирали горе й гнів. Він прагнув помститися. Він зібрав армію, до якої приєдналися смертні, що поділяли його біль — народ Астро, який із того часу почали називати себе **астрійцями**. Разом вони вирушили війною на Бірту та її союзника — **Ельдра**, володаря вогню і хранителя Плетива Долі.

**Битва була жорстокою**, небеса палали, земля тремтіла, але армію Фрідура було розбито. Проте перед поразкою **Фрідур встиг завдати смертельного удару Бірті**. Її тіло не впало — **воно розтануло**, наче розпечений метал, і краплі її сутності, знечещеної смертю, **впали на землю**.

Із тієї сутності народилося **щось нове** — **щось, що не підкорялося законам творення**, щось, що не належало жодному богу.

У цю мить **з’явився Дімма, Батько Ніфлю, Володар Тіней** — постать, якої не знали ані вітри, ані зорі. Він сказав:

> **«Плетива Долі більше не існує. Люди не знатимуть, що на них чекає. Світ більше не сплетений — він роздертий.»**

І зник, розчинившись у тумані. Та невдовзі всі побачили нове світило —  
**Н’йоль**, другий супутник, **темний газовий гігант**, що раз на місяць затуляє сонце і занурює світ у морок.

З його тінню **виходить Ніфль** — чорний туман, який поглинає світло, спотворює живе й народжує чудовиськ. Світ уже ніколи не стане колишнім.

# **Забута Ера - ??? - 5000р. до е. н.**